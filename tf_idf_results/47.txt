ಕೋಲ್ಕತ್ತ (ಪಿಟಿಐ): ಟೂರ್ನಿಯ ಮೊದಲ ಪಂದ್ಯದಲ್ಲಿ ಗೆಲುವು ಪಡೆದಿರುವ ಕೋಲ್ಕತ್ತ ನೈಟ್‌ ರೈಡರ್ಸ್ ತಂಡ ಐಪಿಎಲ್‌ ಒಂಬತ್ತನೇ ಆವೃತ್ತಿಯಲ್ಲಿ ಮತ್ತೊಂದು ಜಯದ ನಿರೀಕ್ಷೆಯಲ್ಲಿದೆ.ಇದಕ್ಕಾಗಿ ಇಲ್ಲಿನ ಈಡನ್ ಗಾರ್ಡನ್ಸ್‌ ಕ್ರೀಡಾಂಗಣದಲ್ಲಿ ವೇದಿಕೆ ಸಿದ್ಧಗೊಂಡಿದ್ದು ಎರಡು ಸಲ ಟ್ರೋಫಿ ಜಯಿಸಿರುವ ನೈಟ್‌ ರೈಡರ್ಸ್‌ ಮುಂಬೈ ಇಂಡಿಯನ್ಸ್ ವಿರುದ್ಧ ಪೈಪೋಟಿ ನಡೆಸಲಿದೆ.ಗೌತಮ್ ಗಂಭೀರ್ ನಾಯಕತ್ವದ ನೈಟ್‌ ರೈಡರ್ಸ್ ಇದೇ ಕ್ರೀಡಾಂಗಣದಲ್ಲಿ ನಡೆದ ಮೊದಲ ಪಂದ್ಯದಲ್ಲಿ ಡೆಲ್ಲಿ ಡೇರ್‌ಡೆವಿಲ್ಸ್ ಎದುರು ಒಂಬತ್ತು ವಿಕೆಟ್‌ಗಳ ಗೆಲುವು ಪಡೆದಿತ್ತು.
ಡೆಲ್ಲಿ ತಂಡವನ್ನು 98 ರನ್‌ಗೆ ಕಟ್ಟಿ ಹಾಕಿತ್ತು.
ಆ್ಯಂಡ್ರೆ ರಸೆಲ್‌, ಉಮೇಶ್‌ ಯಾದವ್‌, ಜಾನ್‌ ಹಸ್ಟಿಂಗ್ಸ್‌, ಬ್ರಾಡ್‌ ಹಾಗ್ ಮತ್ತು ಪಿಯೂಷ್‌ ಚಾವ್ಲಾ ಅವರ ಚುರುಕಿನ ಬೌಲಿಂಗ್‌ ಇದಕ್ಕೆ ಕಾರಣವಾಗಿತ್ತು.
ಇದರ ಜೊತೆಗೆ ಹೆಸರಾಂತ ಸ್ಪಿನ್ನರ್‌ ವೆಸ್ಟ್‌ ಇಂಡೀಸ್‌ನ ಸುನಿಲ್ ನಾರಾಯಣ್ ತಂಡಕ್ಕೆ ಮರಳಿರುವುದು ಬೌಲಿಂಗ್ ಶಕ್ತಿ ಹೆಚ್ಚಿಸಿದೆ.ಸುನಿಲ್‌ ಅನುಮಾನಾಸ್ಪದ ಬೌಲಿಂಗ್ ಶೈಲಿಯ ಆರೋಪ ಎದುರಿಸುತ್ತಿದ್ದರು.
ಆದ್ದರಿಂದ ಬೌಲಿಂಗ್ ಮಾಡದಂತೆ ಐಸಿಸಿ ಅವರ ಮೇಲೆ ತಾತ್ಕಾಲಿಕ ನಿಷೇಧ ಹೇರಿತ್ತು.
ಬೌಲಿಂಗ್ ಪರೀಕ್ಷೆಗೆ ಒಳಗಾಗಿದ್ದ ಅವರು ‘ತೇರ್ಗಡೆ’ ಹೊಂದಿದ್ದಾರೆ.
ಆದ್ದರಿಂದ ಐಪಿಎಲ್‌ನಲ್ಲಿ ಆಡಲು ಅವರಿಗೆ ಅವಕಾಶ ಲಭಿಸಿದೆ.
ಸುನಿಲ್ 74 ಐಪಿಎಲ್‌ ಪಂದ್ಯಗಳಲ್ಲಿ ಆಡಿದ್ದು ಉತ್ತಮ ಅನುಭವ ಹೊಂದಿದ್ದಾರೆ.ನೈಟ್ ರೈಡರ್ಸ್‌ ಬ್ಯಾಟಿಂಗ್‌ನ ಲ್ಲಿಯೂ ಬಲಿಷ್ಠವಾಗಿದೆ.
ಕರ್ನಾಟಕದ ಮನೀಷ್‌ ಮತ್ತು ರಾಬಿನ್ ಉತ್ತಪ್ಪ ಈ ತಂಡದ ಶಕ್ತಿ ಎನಿಸಿದ್ದಾರೆ.
ಬಲಗೈ ಬ್ಯಾಟ್ಸ್‌ಮನ್ ಉತ್ತಪ್ಪ ಡೇರ್‌ಡೆವಿಲ್ಸ್ ಎದುರು 33 ಎಸೆತಗಳಲ್ಲಿ 35 ರನ್ ಬಾರಿಸಿದ್ದರು.
ನಾಯಕ ಗಂಭೀರ್ 38 ರನ್ ಮತ್ತು ಮನೀಷ್‌ 15 ರನ್ ಕಲೆ ಹಾಕಿ ಗೆಲುವಿಗೆ ಕಾರಣರಾಗಿದ್ದರು.ಇವರಷ್ಟೇ ಅಲ್ಲದೆ ಕಾಲಿನ್ ಮನ್ರೊ, ಸೂರ್ಯಕುಮಾರ್ ಯಾದವ್‌, ಯೂಸುಫ್‌ ಪಠಾಣ್‌ ತಂಡದ ಪ್ರಮುಖ ಆಟಗಾರರು.
ಉತ್ತಮ ಸಾಮರ್ಥ್ಯ ತೋರುವಲ್ಲಿ ವಿಫಲವಾಗಿರುವ ಮುಂಬೈ ಇಂಡಿಯನ್ಸ ತಂಡಕ್ಕೆ ನೈಟ್‌ ರೈಡರ್ಸ್ ಎದುರು ಕಠಿಣ ಸವಾಲು ಎದುರಾಗುವ ಸಾಧ್ಯತೆಯಿದೆ.ಹಾಲಿ ಚಾಂಪಿಯನ್‌ ಕೂಡ ಆಗಿರುವ ಮುಂಬೈ ತಂಡ ತನ್ನ ಮೊದಲ ಪಂದ್ಯದಲ್ಲಿ  ಟೂರ್ನಿಯ ಹೊಸ ತಂಡ ರೈಸಿಂಗ್ ಪುಣೆ ಸೂಪರ್‌ಜೈಂಟ್ಸ್‌ ಎದುರು ಒಂಬತ್ತು ವಿಕೆಟ್‌ಗಳಿಂದ ಸೋತಿತ್ತು.ನಾಯಕ ರೋಹಿತ್ ಶರ್ಮಾ, ವಿಶ್ವ ಟ್ವೆಂಟಿ–20 ಟೂರ್ನಿಯಲ್ಲಿ ಮಿಂಚಿದ್ದ ಲೆಂಡ್ಲ್‌ ಸಿಮನ್ಸ್‌, ಹಾರ್ದಿಕ್ ಪಾಂಡ್ಯ, ಜಾಸ್‌ ಬಟ್ಲರ್, ಅಂಬಟಿ ರಾಯುಡು ಮತ್ತು ಕೀರನ್ ಪೊಲಾರ್ಡ್‌  ಅವರನ್ನು ಹೊಂದಿರುವ ಮುಂಬೈ ತಂಡ  ಬ್ಯಾಟಿಂಗ್‌ನಲ್ಲಿ ಬಲಿಷ್ಠವಾಗಿದೆ.
ಆದರೂ ಈ ತಂಡ ಪುಣೆ ಎದುರು 121 ರನ್‌ ಗಳಿಸಿತ್ತು.
ಆರಂಭಿಕ ಕ್ರಮಾಂಕದ ಬ್ಯಾಟ್ಸ್‌ಮನ್‌ಗಳು ಎರಡಂಕಿಯ ಮೊತ್ತ ಮುಟ್ಟದೆ ಔಟಾಗಿದ್ದರು.
ಆಫ್‌ ಸ್ಪಿನ್ನರ್‌ ಹರಭಜನ್‌ 45 ರನ್ ಕಲೆ ಹಾಕಿ ಆಸರೆಯಾಗಿದ್ದರು.ಎರಡು ವರ್ಷ ಐಪಿಎಲ್‌ ಜಯಿಸಿದ್ದ  ಮುಂಬೈ ತಂಡ ಬ್ಯಾಟಿಂಗ್‌ನಲ್ಲಿ ಸುಧಾರಣೆ ಮಾಡಿಕೊಳ್ಳಬೇಕಾದ ಅಗತ್ಯವಿದೆ.ಪಶ್ಚಿಮ ಬಂಗಾಲದಲ್ಲಿ ಚುನಾವಣೆ ಇರುವ ಕಾರಣ ನೈಟ್‌ ರೈಡರ್ಸ್ ತಂಡಕ್ಕೆ ಈ ತಿಂಗಳಲ್ಲಿ ಇರುವ ಕೊನೆಯ ಲೀಗ್ ಪಂದ್ಯ ಇದಾಗಿದೆ.
ಮೇ 4ರಂದು ಕಿಂಗ್ಸ್‌  ಇಲೆವೆನ್‌ ಪಂಜಾಬ್ ಎದುರು ಮತ್ತೆ ತವರಿನಲ್ಲಿ ಆಡಲಿದೆ.‘ಮೊದಲ ಪಂದ್ಯದಲ್ಲಿ ಬ್ಯಾಟಿಂಗ್ ವೈಫಲ್ಯ ಕಂಡಿದ್ದಕ್ಕೆ ಸವಾಲಿನ ಗುರಿ ಕಲೆ ಹಾಕಲು ಸಾಧ್ಯವಾಗಿರಲಿಲ್ಲ.
ಆದರೆ ಹೊಡೆತಗಳನ್ನು ಆಯ್ಕೆ ಮಾಡಿಕೊಳ್ಳುವ ವಿಷಯದಲ್ಲಿ ಎಚ್ಚರಿಕೆ ವಹಿಸಿದ್ದೆವು.
ಅದೇನೆ ಇರಲಿ.
ಹಿಂದಿನ ಪಂದ್ಯದ ಸೋಲಿನ ಬಗ್ಗೆ ಯೋಚನೆ ಬಿಟ್ಟು ಮುಂದಿನ ಸವಾಲನ್ನು ಎದುರು ನೋಡು ತ್ತಿದ್ದೇವೆ.
ಕೋಲ್ಕತ್ತದಲ್ಲಿ ನಮಗೆ ಸಾಕಷ್ಟು ಸುಂದರ ನೆನಪುಗಳಿವೆ.
ಟೂರ್ನಿ ಈಗಷ್ಟೇ ಶುರುವಾಗಿದೆ.
ಒತ್ತ ಡಕ್ಕೆ ಒಳಗಾಗುವ ಅಗತ್ಯವೇನಿಲ್ಲ’ ಎಂದು ರೋಹಿತ್ ಶರ್ಮಾ ಮಂಗಳವಾರ ಪತ್ರಿಕಾಗೋಷ್ಠಿಯಲ್ಲಿ ಹೇಳಿದ್ದಾರೆ.ಪಂದ್ಯ ಆರಂಭ: ರಾತ್ರಿ 8ಕ್ಕೆ.

--------------------- Summary -----------------------------
ಉತ್ತಮ ಸಾಮರ್ಥ್ಯ ತೋರುವಲ್ಲಿ ವಿಫಲವಾಗಿರುವ ಮುಂಬೈ ಇಂಡಿಯನ್ಸ ತಂಡಕ್ಕೆ ನೈಟ್‌ ರೈಡರ್ಸ್ ಎದುರು ಕಠಿಣ ಸವಾಲು ಎದುರಾಗುವ ಸಾಧ್ಯತೆಯಿದೆ.ಹಾಲಿ ಚಾಂಪಿಯನ್‌ ಕೂಡ ಆಗಿರುವ ಮುಂಬೈ ತಂಡ ತನ್ನ ಮೊದಲ ಪಂದ್ಯದಲ್ಲಿ  ಟೂರ್ನಿಯ ಹೊಸ ತಂಡ ರೈಸಿಂಗ್ ಪುಣೆ ಸೂಪರ್‌ಜೈಂಟ್ಸ್‌ ಎದುರು ಒಂಬತ್ತು ವಿಕೆಟ್‌ಗಳಿಂದ ಸೋತಿತ್ತು.ನಾಯಕ ರೋಹಿತ್ ಶರ್ಮಾ, ವಿಶ್ವ ಟ್ವೆಂಟಿ–20 ಟೂರ್ನಿಯಲ್ಲಿ ಮಿಂಚಿದ್ದ ಲೆಂಡ್ಲ್‌ ಸಿಮನ್ಸ್‌, ಹಾರ್ದಿಕ್ ಪಾಂಡ್ಯ, ಜಾಸ್‌ ಬಟ್ಲರ್, ಅಂಬಟಿ ರಾಯುಡು ಮತ್ತು ಕೀರನ್ ಪೊಲಾರ್ಡ್‌  ಅವರನ್ನು ಹೊಂದಿರುವ ಮುಂಬೈ ತಂಡ  ಬ್ಯಾಟಿಂಗ್‌ನಲ್ಲಿ ಬಲಿಷ್ಠವಾಗಿದೆ.
ಕೋಲ್ಕತ್ತ (ಪಿಟಿಐ): ಟೂರ್ನಿಯ ಮೊದಲ ಪಂದ್ಯದಲ್ಲಿ ಗೆಲುವು ಪಡೆದಿರುವ ಕೋಲ್ಕತ್ತ ನೈಟ್‌ ರೈಡರ್ಸ್ ತಂಡ ಐಪಿಎಲ್‌ ಒಂಬತ್ತನೇ ಆವೃತ್ತಿಯಲ್ಲಿ ಮತ್ತೊಂದು ಜಯದ ನಿರೀಕ್ಷೆಯಲ್ಲಿದೆ.ಇದಕ್ಕಾಗಿ ಇಲ್ಲಿನ ಈಡನ್ ಗಾರ್ಡನ್ಸ್‌ ಕ್ರೀಡಾಂಗಣದಲ್ಲಿ ವೇದಿಕೆ ಸಿದ್ಧಗೊಂಡಿದ್ದು ಎರಡು ಸಲ ಟ್ರೋಫಿ ಜಯಿಸಿರುವ ನೈಟ್‌ ರೈಡರ್ಸ್‌ ಮುಂಬೈ ಇಂಡಿಯನ್ಸ್ ವಿರುದ್ಧ ಪೈಪೋಟಿ ನಡೆಸಲಿದೆ.ಗೌತಮ್ ಗಂಭೀರ್ ನಾಯಕತ್ವದ ನೈಟ್‌ ರೈಡರ್ಸ್ ಇದೇ ಕ್ರೀಡಾಂಗಣದಲ್ಲಿ ನಡೆದ ಮೊದಲ ಪಂದ್ಯದಲ್ಲಿ ಡೆಲ್ಲಿ ಡೇರ್‌ಡೆವಿಲ್ಸ್ ಎದುರು ಒಂಬತ್ತು ವಿಕೆಟ್‌ಗಳ ಗೆಲುವು ಪಡೆದಿತ್ತು.
ಆಫ್‌ ಸ್ಪಿನ್ನರ್‌ ಹರಭಜನ್‌ 45 ರನ್ ಕಲೆ ಹಾಕಿ ಆಸರೆಯಾಗಿದ್ದರು.ಎರಡು ವರ್ಷ ಐಪಿಎಲ್‌ ಜಯಿಸಿದ್ದ  ಮುಂಬೈ ತಂಡ ಬ್ಯಾಟಿಂಗ್‌ನಲ್ಲಿ ಸುಧಾರಣೆ ಮಾಡಿಕೊಳ್ಳಬೇಕಾದ ಅಗತ್ಯವಿದೆ.ಪಶ್ಚಿಮ ಬಂಗಾಲದಲ್ಲಿ ಚುನಾವಣೆ ಇರುವ ಕಾರಣ ನೈಟ್‌ ರೈಡರ್ಸ್ ತಂಡಕ್ಕೆ ಈ ತಿಂಗಳಲ್ಲಿ ಇರುವ ಕೊನೆಯ ಲೀಗ್ ಪಂದ್ಯ ಇದಾಗಿದೆ.
ಮೇ 4ರಂದು ಕಿಂಗ್ಸ್‌  ಇಲೆವೆನ್‌ ಪಂಜಾಬ್ ಎದುರು ಮತ್ತೆ ತವರಿನಲ್ಲಿ ಆಡಲಿದೆ.‘ಮೊದಲ ಪಂದ್ಯದಲ್ಲಿ ಬ್ಯಾಟಿಂಗ್ ವೈಫಲ್ಯ ಕಂಡಿದ್ದಕ್ಕೆ ಸವಾಲಿನ ಗುರಿ ಕಲೆ ಹಾಕಲು ಸಾಧ್ಯವಾಗಿರಲಿಲ್ಲ.
