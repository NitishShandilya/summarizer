ಇಪೊ, ಮಲೇಷ್ಯಾ (ಪಿಟಿಐ): ಪಂದ್ಯದ ಆರಂಭದಿಂದಲೇ ಪ್ರಾಬಲ್ಯ ಮೆರೆದ ಭಾರತ ತಂಡ ಇಲ್ಲಿ ನಡೆದ 25ನೇ ವರ್ಷದ ಅಜ್ಲಾನ್‌ ಷಾ ಕಪ್‌ ಹಾಕಿ ಟೂರ್ನಿಯಲ್ಲಿ ಮಂಗಳವಾರ ಪಾಕಿಸ್ತಾನ ತಂಡವನ್ನು 5–1 ಗೋಲುಗಳಿಂದ ಮಣಿಸಿದೆ.ಸಾಂಪ್ರದಾಯಿಕ ಎದುರಾಳಿಗಳ  ನಡುವಣ ಹೋರಾಟವಾಗಿದ್ದ ಕಾರಣ ಹಾಕಿ ಪ್ರೇಮಿಗಳಲ್ಲಿ ಭಾರಿ ಕುತೂಹಲ ಮನೆಮಾಡಿತ್ತು.
ಪದಕ ಗೆಲ್ಲುವ ಸ್ಪರ್ಧೆಯಲ್ಲಿ ಉಳಿಯಲು ಎರಡೂ ತಂಡಗಳಿಗೆ ಜಯ ಅಗತ್ಯವಾಗಿದ್ದರಿಂದ ಪಂದ್ಯದ ಮಹತ್ವ ಕೂಡ ಹೆಚ್ಚಿತ್ತು.
ಈ ಪಂದ್ಯದಲ್ಲಿ ನಾಲ್ಕು ಸೊಗಸಾದ ಫೀಲ್ಡ್‌ ಗೋಲುಗಳನ್ನು ಕಲೆ ಹಾಕಿದ ಭಾರತ  ಪ್ರಾಬಲ್ಯ ಮೆರೆಯಿತು.
ಈ ಗೆಲುವಿನಲ್ಲಿ ಕರ್ನಾಟಕದ ಎಸ್‌.ವಿ.
ಸುನಿಲ್‌ ಪ್ರಮುಖಪಾತ್ರ ವಹಿಸಿದರು.ರೌಂಡ್‌ ರಾಬಿನ್‌ ಲೀಗ್ ಮಾದರಿಯಲ್ಲಿ ನಡೆಯುತ್ತಿರುವ ಟೂರ್ನಿಯಲ್ಲಿ ಭಾರತ ತಂಡ ಪಡೆದ ಮೂರನೇ ಗೆಲುವು ಇದಾಗಿದೆ.
ಹಿಂದಿನ ಪಂದ್ಯಗಳಲ್ಲಿ ಜಪಾನ್ ಮತ್ತು ಕೆನಡಾ ಎದುರು ಗೆಲುವು ಸಾಧಿಸಿದ್ದ ಸರ್ದಾರ್‌ ಸಿಂಗ್‌ ನಾಯಕತ್ವದ ತಂಡ ವಿಶ್ವ ಚಾಂಪಿಯನ್ ಆಸ್ಟ್ರೇಲಿಯಾ ವಿರುದ್ಧ ಸೋತಿತ್ತು.
ಈ ಪಂದ್ಯಕ್ಕೂ ಮೊದಲು ಭಾರತ ಒಟ್ಟು ಆರು ಪಾಯಿಂಟ್ಸ್‌ನಿಂದ ಪಾಯಿಂಟ್ಸ್‌ ಪಟ್ಟಿಯಲ್ಲಿ ಮೂರನೇ ಸ್ಥಾನ ಹೊಂದಿತ್ತು.
ಈಗ ಎರಡನೇ ಸ್ಥಾನಕ್ಕೆ ಬಡ್ತಿ ಪಡೆದಿದೆಯಲ್ಲದೇ, ಪದಕದ ಆಸೆಯನ್ನು ಹೆಚ್ಚಿಸಿಕೊಂಡಿದೆ.ಭಾರತ ತಂಡ ಇನ್ನುಳಿದ ಎರಡು ಲೀಗ್‌ ಪಂದ್ಯಗಳಲ್ಲಿ ಹಾಲಿ ಚಾಂಪಿಯನ್‌ ನ್ಯೂಜಿಲೆಂಡ್‌ ಮತ್ತು ಮಲೇಷ್ಯಾ ಎದುರು ಪೈಪೋಟಿ ನಡೆಸಲಿದೆ.
ಭಾರತದ ಬಳಿ ಈಗ ಒಟ್ಟು ಒಂಬತ್ತು ಪಾಯಿಂಟ್ಸ್‌ ಇವೆ.ಎರಡೂ ತಂಡಗಳು ಆರಂಭದ ನಿಮಿಷದಿಂದಲೇ ಗೋಲು ಗಳಿಸಲು ಪ್ರಬಲ ಪೈಪೋಟಿ ನಡೆಸಿದವು.
ಸುನಿಲ್‌ ನೀಡಿದ ಪಾಸ್‌ನ ನೆರವು ಪಡೆದ ಮನಪ್ರೀತ್ ಸಿಂಗ್‌ ನಾಲ್ಕನೇ ನಿಮಿಷದಲ್ಲಿ ಚೆಂಡನ್ನು ಚಾಣಾಕ್ಷತನದಿಂದ ಗುರಿ ಸೇರಿಸಿ ಆರಂಭಿಕ ಮುನ್ನಡೆ ತಂದುಕೊಟ್ಟರು.
ಆದರೆ ಸರ್ದಾರ್‌ ಪಡೆಯಲ್ಲಿ ಈ ಖುಷಿ ಭಾರತದ ಪಾಳೆಯದಲ್ಲಿ ಹೆಚ್ಚು ಹೊತ್ತು ಉಳಿಯಲಿಲ್ಲ.
ಪಾಕ್ ತಂಡದ ನಾಯಕ ಮಹಮ್ಮದ್ ಇರ್ಫಾನ್‌ ಏಳನೇ ನಿಮಿಷದಲ್ಲಿ ಗೋಲು ತಂದಿತ್ತು ಸಮಬಲಕ್ಕೆ ಕಾರಣರಾದರು.ಹೀಗೆ  ಹೋರಾಟ, ಮರುಹೋರಾಟ ಕಂಡು ಬಂದ ಪಂದ್ಯದಲ್ಲಿ ಸುನಿಲ್‌ ಮಿಂಚಿದರು.
ಮನಪ್ರೀತ್‌ ನೀಡಿದ ಪಾಸ್‌ನ ನೆರವು ಪಡೆದ ಕರ್ನಾಟಕದ ಆಟಗಾರ 25 ಯಾರ್ಡ್ಸ್‌ ದೂರದಿಂದ ಹತ್ತನೇ ನಿಮಿಷದಲ್ಲಿ ಗೋಲು ಗಳಿಸಿದರು.
ಇದರಿಂದ ಭಾರತ   ಮೊದಲ ಕ್ವಾರ್ಟರ್‌ ಮುಗಿದಾಗ 2–1ರ ಮುನ್ನಡೆಯೊಂದಿಗೆ ವಿಶ್ರಾಂತಿ ಪಡೆಯಲು ಹೋಯಿತು.ಎರಡನೇ ಕ್ವಾರ್ಟರ್‌ನಲ್ಲಿ ಉಭಯ ತಂಡಗಳಿಂದ ಗೋಲು ದಾಖಲಾಗಲಿಲ್ಲ.
ಕೊನೆಯಲ್ಲಿ ಭಾರತ 15 ನಿಮಿಷಗಳ ಅಂತರದಲ್ಲಿ ಮೂರು ಗೋಲುಗಳನ್ನು ಗಳಿಸಿ ಎದುರಾಳಿ ತಂಡವನ್ನು ಒತ್ತಡಕ್ಕೆ ಸಿಲುಕಿಸಿತು.ಕರ್ನಾಟಕದ ಇನ್ನೊಬ್ಬ ಆಟಗಾರ ನಿಕಿನ್ ತಿಮ್ಮಯ್ಯ ಸ್ಕ್ವಾಯರ್‌ನಲ್ಲಿ ನೀಡಿದ ಪಾಸ್‌ನ ಬಲದಿಂದ 41ನೇ ನಿಮಿಷದಲ್ಲಿ ಸುನಿಲ್ ಮತ್ತೊಂದು ಗೋಲು ಬಾರಿಸಿದರು.
50ನೇ ನಿಮಿಷದಲ್ಲಿ ತಲ್ವೀದರ್ ಸಿಂಗ್ ಫೀಲ್ಡ್‌ ಗೋಲು ಗಳಿಸಿ ಮುನ್ನಡೆ ಹೆಚ್ಚಿಸಿದರು.
54ನೇ ನಿಮಿಷದಲ್ಲಿ ರೂಪಿಂದರ್‌ ಪಾಲ್‌ ಸಿಂಗ್ ಪೆನಾಲ್ಟಿ ಕಾರ್ನರ್‌ ಅವಕಾಶವನ್ನು ಗೋಲಾಗಿ ಪರಿವರ್ತಿಸಿ ಗೆಲುವಿನ ಅಂತರವನ್ನು ಹೆಚ್ಚಿಸಿದರು.ಇದು ಪಾಕಿಸ್ತಾನ ತಂಡದ ಎದುರು ಭಾರತ ಪಡೆದ ಹೆಚ್ಚು ಗೋಲುಗಳ ಅಂತರದ ಜಯ ಇದಾಗಿದೆ.
2010ರಲ್ಲಿ ನವದೆಹಲಿಯಲ್ಲಿ ನಡೆದ ಕಾಮನ್‌ವೆಲ್ತ್ ಕ್ರೀಡಾಕೂಟದಲ್ಲಿ ಭಾರತ 7–4ಗೋಲುಗಳಿಂದ ಜಯ ಸಾಧಿಸಿದ್ದು ಹಿಂದಿನ ಉತ್ತಮ ಸಾಧನೆಯಾಗಿತ್ತು.
ಬುಧವಾರ ನಡೆಯುವ ಪಂದ್ಯದಲ್ಲಿ  ಭಾರತ ತಂಡ ನ್ಯೂಜಿಲೆಂಡ್ ಎದುರು ಆಡಲಿದೆ.ಅಗ್ರಸ್ಥಾನಕ್ಕೇರಿದ ಆಸ್ಟ್ರೇಲಿಯಾ: ದಿನದ ಇನ್ನೊಂದು ಪಂದ್ಯದಲ್ಲಿ ನ್ಯೂಜಿಲೆಂಡ್ ತಂಡವನ್ನು 1–0 ಗೋಲಿನಿಂದ ಮಣಿಸಿದ ಆಸ್ಟ್ರೇಲಿಯಾ ಪಾಯಿಂಟ್ಸ್‌ ಪಟ್ಟಿಯಲ್ಲಿ ಅಗ್ರಸ್ಥಾನ ಪಡೆಯಿತು.

--------------------- Summary -----------------------------
ಇಪೊ, ಮಲೇಷ್ಯಾ (ಪಿಟಿಐ): ಪಂದ್ಯದ ಆರಂಭದಿಂದಲೇ ಪ್ರಾಬಲ್ಯ ಮೆರೆದ ಭಾರತ ತಂಡ ಇಲ್ಲಿ ನಡೆದ 25ನೇ ವರ್ಷದ ಅಜ್ಲಾನ್‌ ಷಾ ಕಪ್‌ ಹಾಕಿ ಟೂರ್ನಿಯಲ್ಲಿ ಮಂಗಳವಾರ ಪಾಕಿಸ್ತಾನ ತಂಡವನ್ನು 5–1 ಗೋಲುಗಳಿಂದ ಮಣಿಸಿದೆ.ಸಾಂಪ್ರದಾಯಿಕ ಎದುರಾಳಿಗಳ  ನಡುವಣ ಹೋರಾಟವಾಗಿದ್ದ ಕಾರಣ ಹಾಕಿ ಪ್ರೇಮಿಗಳಲ್ಲಿ ಭಾರಿ ಕುತೂಹಲ ಮನೆಮಾಡಿತ್ತು.
ಕೊನೆಯಲ್ಲಿ ಭಾರತ 15 ನಿಮಿಷಗಳ ಅಂತರದಲ್ಲಿ ಮೂರು ಗೋಲುಗಳನ್ನು ಗಳಿಸಿ ಎದುರಾಳಿ ತಂಡವನ್ನು ಒತ್ತಡಕ್ಕೆ ಸಿಲುಕಿಸಿತು.ಕರ್ನಾಟಕದ ಇನ್ನೊಬ್ಬ ಆಟಗಾರ ನಿಕಿನ್ ತಿಮ್ಮಯ್ಯ ಸ್ಕ್ವಾಯರ್‌ನಲ್ಲಿ ನೀಡಿದ ಪಾಸ್‌ನ ಬಲದಿಂದ 41ನೇ ನಿಮಿಷದಲ್ಲಿ ಸುನಿಲ್ ಮತ್ತೊಂದು ಗೋಲು ಬಾರಿಸಿದರು.
54ನೇ ನಿಮಿಷದಲ್ಲಿ ರೂಪಿಂದರ್‌ ಪಾಲ್‌ ಸಿಂಗ್ ಪೆನಾಲ್ಟಿ ಕಾರ್ನರ್‌ ಅವಕಾಶವನ್ನು ಗೋಲಾಗಿ ಪರಿವರ್ತಿಸಿ ಗೆಲುವಿನ ಅಂತರವನ್ನು ಹೆಚ್ಚಿಸಿದರು.ಇದು ಪಾಕಿಸ್ತಾನ ತಂಡದ ಎದುರು ಭಾರತ ಪಡೆದ ಹೆಚ್ಚು ಗೋಲುಗಳ ಅಂತರದ ಜಯ ಇದಾಗಿದೆ.
ಬುಧವಾರ ನಡೆಯುವ ಪಂದ್ಯದಲ್ಲಿ  ಭಾರತ ತಂಡ ನ್ಯೂಜಿಲೆಂಡ್ ಎದುರು ಆಡಲಿದೆ.ಅಗ್ರಸ್ಥಾನಕ್ಕೇರಿದ ಆಸ್ಟ್ರೇಲಿಯಾ: ದಿನದ ಇನ್ನೊಂದು ಪಂದ್ಯದಲ್ಲಿ ನ್ಯೂಜಿಲೆಂಡ್ ತಂಡವನ್ನು 1–0 ಗೋಲಿನಿಂದ ಮಣಿಸಿದ ಆಸ್ಟ್ರೇಲಿಯಾ ಪಾಯಿಂಟ್ಸ್‌ ಪಟ್ಟಿಯಲ್ಲಿ ಅಗ್ರಸ್ಥಾನ ಪಡೆಯಿತು.
